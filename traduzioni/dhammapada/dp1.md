## La mente, le cose e la sofferenza

### Dhammapada 1

> Manopubbaṅgamā dhammā,  
manoseṭṭhā manomayā;  
Manasā ce paduṭṭhena,  
bhāsati vā karoti vā;  
Tato naṁ dukkhamanveti,  
cakkaṁva vahato padaṁ.  

Sono i versi con cui si apre il _Dhammapada_: e non sono affatto di semplice traduzione. La difficoltà consiste principalmente nell'individuare il senso esatto di _dhamma_, termine centrale nella dottrina Buddhista, che è appunto il _dhamma del Buddha_. _Dhamma_ è dunque un insegnamento, quale appunto quello del Buddha, ma può indicare anche i fenomeni mentali o i fenomeni in  generale, come anche la natura e il carattere di qualcosa. Qui si tratta fondamentalmente di capire se si parla di fenomeni mentali, come i pensieri, o dei fenomeni in generale. Prima di decidere vediamo però cos'è _mano_. Si traduce generalmente con _mente_, ma occorre tener presente che nella visione buddhista esistono tre cose: _mano_, che è la mente nel suo aspetto intellettuale, _viñnāṇa_, che è la coscienze legata ai sensi e _citta_ è la coscienza in generale. I _dhamma_, dunque, sono _preceduti_ da _mano_. Si tratta di pensieri e stati mentali, o dei fenomeni in generale?

Vediamo intanto quello che segue. _Seṭṭhā_ è eccellente, migliore; _maya_ invece è prodotto, creato da. Dunque: i _dhamma_ hanno la mente come elemento centrale, sono prodotti dalla mente.

Proviamo a tradurre:

> I fenomeni sono preceduti dalla mente;  
la mente ne è la parte principale: sono fatti di mente.

E proseguiamo:

> Se con una mente corrotta  
(uno) parla o agisce  
la sofferenza segue  
come la ruota del carro segue l'impronta di chi lo traina. 

Qui il senso è ben chiaro: è impossibile essere felici se si ha una mente corrotta. E sicuramente è difficile essere felici se si hanno pensieri scombinati, ma mi sembra che il passo ponga il problema del rapporto tra mente e mondo. È interessante il modo in cui tradusse il passo un pioniere, il filologo e orientalista danese Michael Viggo Fausböll, nella sua edizione latina del _Dhammapada_ del 1855.

> Naturæ a mente principium ducunt, mens est potior pars earum, e mente constant; si (quis) mente inquinata aut loquitur aut agit, tum eum sequitur dolor, ut rota (bovis) vehentis pedem. [^1]

Natura può essere una buona traduzione di _dhamma_. La natura del mondo che ci circonda non è altro dalla mente. Ma non è una dichiarazione di idealismo. La mente non genera il mondo: genera _il nostro mondo_, il campo in cui ci aggiriamo, che può essere angusto e causa di sofferenza se la mente è impura.



[^1]: _Dhammapadam_. Ex tribus codicibus Hauniensibus Palice edidit, Latine vertit, excerptis ex commentario Palico notisque illustravit V. Fausbøll, Apud haeredes Reitzelii, Apud Lorckium, Apud Williams & Norgate, Hauniae, Lipsiae, Londini 1855, p. 1.