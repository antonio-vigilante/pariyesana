### Nel Dharma del Buddha

Ho cominciato a occuparmi del pensiero indiano da adolescente. Determinante è stata l'influenza di mio nonno, prigioniero in India degli inglesi dopo la _guerra parallela_ in Africa. Ne era tornato con una grande stima degli indiani e con un po' di racconti. Incontrai presto la _Bhagavadgita_; e poi lo Yoga, nel suo senso più autentico. Allora ero già ateo rispetto al Dio dei monoteismi - mi aveva aperto gli occhi la morte di un bambino - ma non rinunciavo a una spiritualità che none escludeva la presenza nell'universo di qualcosa di diverso dalla materia. Alla fine dell'adolescenza sono diventato ateo nel senso più pieno. Ed è stato allora che ho incontrato il Dharma del Buddha, che non ho mai smesso di studiare e praticare. Il risultato di questi studi è in due libri. Il primo è un testo divulgativo, ma anche una confessione. Si intitola _La luna nell'acqua. Una mappa per perdersi nel Dharma del Buddha_. L'altro è uno studio più impegnativo sull'etica buddhista: _Le dimore leggere. Saggio sull'etica buddhista_ (Petite Plaisance, Pistoia 2021).

Questa pagina è dedicata al primo dei due libri. Contiene il testo integrale del libro, che è possibile anche scaricare in formato elettronico, e diverse note di approfondimento.

### La luna nell'acqua. Una mappa per perdersi nel Dharma del Buddha

Il Buddha diceva di non essere un maestro “dal pugno chiuso”, di quelli che trasmettono insegnamenti segreti, esoterici, il cui senso più profondo è riservato a pochi. Il suo messaggio vuole essere chiaro, lineare, accessibile a tutti e da tutti verificabile. Questo libro intende presentarlo ispirandosi a questa stessa chiarezza, mostrando i diversi passaggi logici e filosofici del Dharma del Buddha in modo colloquiale, quasi intimo. Più che come una religione, ossia un insieme di pratiche, di rituali, di concezioni codificate, il buddhismo è avvicinato come l’esito di una ricerca filosofica al tempo stesso profonda ed umanissima (poiché parte da ciò che c’è di più umano: la sofferenza), e tuttavia fallibile, aperta a nuovi contributi, a sviluppi inediti, anche in seguito all’incontro con l‘Occidente e la sua tradizione di pensiero. 

Puoi leggere il libro [online su questo sito](luna/index.md). Se desideri una copia cartacea, o acquistare una copia digitale, puoi acquistarla su [IBS](https://www.ibs.it/luna-nell-acqua-mappa-per-ebook-antonio-vigilante/e/9788834160022?srsltid=AfmBOooLQpq1bWzg0qmlSE0_IwIwEfchNJvGjeRlUeg6e-StvEn6hzux), su [Mondadori Store](https://www.mondadoristore.it/luna-nell-acqua-mappa-Antonio-Vigilante/eai978883416083/), su [Unilibro](https://www.unilibro.it/libro/vigilante-antonio/luna-nell-acqua-mappa-perdersi-dharma-buddha/9788834160831) o su [Amazon](https://www.amazon.it/luna-nellacqua-perdersi-Dharma-Buddha/dp/8834160835).

### Pariyesana 

Appunti, analisi, traduzioni, discussioni intorno al Dharma del Buddha.

[Il mondo della mente. Dhammapada 1](dhammapada-1.md)
