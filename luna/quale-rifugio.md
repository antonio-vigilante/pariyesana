# Quale rifugio?

Antonio Vigilante, _La luna nell’acqua. Una mappa per perdersi nel Dharma del Buddha_, Tethis, Torino 2019.

[Indice](index.md) | [Precedente](la-lotta.md) | [Successivo](baruch.md)

So cosa stai pensando. Non sarebbe più semplice, più psicologicamente efficace, di fronte alle difficoltà della vita, chiusi nella ruota dell’esistenza, invocare un salvatore? Non è una via migliore affidarsi a qualcuno che sia più potente di Yama, che possa liberarci dalla morte? Non è meglio credere in un Dio che salva, invece di un Buddha che indica una via difficile?

Può essere che lo sia. Ma occorre fede, e la fede non a tutti è data. Al fondo del Dharma del Buddha c’è la volontà di vedere la realtà così com’è, senza concedersi alcuna illusione, e affrontarla. Mi sembra che ci sia qui una sorta di senso della dignità umana. Un voler stare nella vita con la schiena dritta, senza piegarsi al male e al tempo stesso senza rinunciare alla verità, senza cedere al fantastico. Come ho detto, è un atteggiamento più filosofico che religioso, che non impedirà nel corso della storia del buddhismo l’emergere di convinzioni non troppo lontane da quelle devozionali di altre religioni, ma che fa sì che esso, nella sua essenza, dopo una manciata di secoli si presenti ancora come un sistema coerente, razionale, convincente.

Diverse affinità ha il Dharma del Buddha con le scuole filosofiche greche e latine: lo scetticismo, l’epicureismo, lo stoicismo. Quando Seneca scrive ad Anneo Sereno, nel _De tranquillitate animi_, che “l’animo va richiamato a sé da tutte le cose esterne: si affidi a sé, goda di sé, consideri sé stesso, si ritiri quanto può dalle cose altrui e si applichi a sé, non avverta i danni e interpreti benevolmente anche le avversità”[^32], viene da pensare alla lotta buddhista per non essere travolti dalla sofferenza. Come il Buddha, filosofi come Socrate, Epicuro, Pirrone, Zenone hanno elaborato una serie di pratiche, di esercizi, di riflessioni per affrontare la vita con saggezza, per non restare inermi di fronte alla sofferenza e non farsi travolgere dagli eventi, dando alla propria vita una direzione e un senso. C’è però una differenza fondamentale. Nel passo di Seneca che abbiamo appena letto l’anima si rifugia in sé stessa, per così dire, diventa una sorta di cittadella inespugnabile, un luogo sicuro ed al riparo dai mali del mondo. Nel Dharma del Buddha non manca qualcosa di simile. Nel _Dhammapada_ ad esempio si legge:

  

> Il proprio sé, invero, è rifugio di se stesso.
> > Infatti, quale altro potrebbe essere il suo rifugio?
> > Con se stesso ben domo
> > Il saggio ottiene un rifugio difficile da conquistare.[^33]

Il _Dhammapada_ è un testo tra i più importanti per i buddhisti, e tuttavia questo passo comporta non pochi problemi. Se il sé è una illusione, come può essere un rifugio? La differenza, infatti, è questa: nel Dharma del Buddha non si tratta di rifugiarsi nel sé, ma di superare il sé. La sofferenza è strettamente legata alla convinzione stessa di essere un sé. Di fronte alle inquietudini della vita, tornare a sé, rifugiarsi nel proprio intimo evitando di disperdersi nelle sensazioni, nelle paure, negli attaccamenti è un movimento fondamentale. Ma nel Dharma del Buddha non è l’ultimo movimento; si tratta, per così dire, di un rifugio temporaneo. Il Buddha e Seneca fanno un tratto di strada insieme, ma il primo indica una via che procede oltre, un sentiero che conduce in un altrove che non è rifugio, nel quale viene letteralmente a mancare, anzi, la terra sotto i piedi.


[^32]: Seneca, _De tranquillitate animi_, 14, 2-3. 
[^33]: _Dhammapada_, 12.4, in RB1, p. 534.
