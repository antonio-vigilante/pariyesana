<link rel="stylesheet" href="../assets/style.css">

### La pietra delle meraviglie

Antonio Vigilante, _La luna nell’acqua. Una mappa per perdersi nel Dharma del Buddha_, Tethis, Torino 2019.

[Indice](index.md) | [Precedente](la-vertigine.md)|[Successivo](il-cuore.md)

Dopo il risveglio il Buddha restò per un po’ indeciso sul da farsi. Avrebbe dovuto insegnare agli altri ciò che aveva scoperto? I dubbi riguardavano da un lato la dottrina, che gli sembrava profonda e complessa, non facile da insegnare, e dall’altro la capacità e la voglia di comprendere da parte degli umani, dediti per lo più ai piaceri e agli attaccamenti. È un essere divino, Sahampati, ad indurlo a cambiare idea. Ci sono alcuni che hanno la polvere negli occhi, gli dice; con il giusto insegnamento potranno evitare di perdersi. Il Buddha allora guarda il mondo degli umani per così dire dall’alto, considerandolo come uno stagno nel quale ci sono fiori di loto in superficie, incontaminati, ed altri immersi nell’acqua. E si accorge che la sua riluttanza ad insegnare il Dharma era contraria alla compassione.[^66]

Possiamo riconsiderare alla luce di questa decisione iniziale gli ultimi anni del Buddha. Quest’uomo vecchio, stanco, dolorante, continua a spostarsi da un luogo all’altro per trasmettere i suoi insegnamenti, invece di spegnersi nel nirvana definitivo, e lo fa per amore e compassione: perché ha deciso che la sua salvezza doveva essere la salvezza di tutti. Nel buddhismo mahayana l’ideale non è più l’arahant, la figura un po’ austera e distante di colui che ha raggiunto la liberazione seguendo fino in fondo il sentiero del Buddha, ma il bodhisattva, l’essere del Risveglio, colui che costantemente, infaticabilmente e con amore infinito si impegna non per la sua liberazione personale, ma per condurre tutti verso il nirvana. Avalokiteshvara, che abbiamo incontrato nel Sutra del Cuore, e Mañjushri sono i più noti, e venerati. Perché avviene ora che il cielo torna a popolarsi di esseri raffigurati con colori meravigliosi, figure misericordiose e soccorrevoli alle quali è possibile ricorrere per cercare conforto ed aiuto. Non è difficile immaginare il rapido e duraturo successo di queste figure in quasi tutta l’Asia, man mano che il buddhismo si diffondeva. Ma il bodhisattva resta anche un modello da realizzare, la personificazione del tipo di essere umano che bisognerebbe sforzarsi di diventare. La sua è una radicalizzazione dell’etica della dedizione. Nel _Bodhicaryavatara_ di Shantideva così parla il bodhisattva: “Io mi do in balia di tutte le creature. Mi colpiscano pure, mi oltraggino, mi coprano di polvere! Giochino pure col mio corpo, lo deridano, ci si divertano. Io ho dato loro il mio corpo e tutto il resto mi è indifferente. Oh, mi facciano pur fare tutto ciò che a loro torna gradito! Soltanto, io non voglio essere causa di nocumento per alcuno”.[^67] E continua: “Io voglio essere un protettore per coloro che non ne hanno, una guida per i viandanti, un battello, un ponte, un passaggio per coloro che vogliono raggiungere l’altra riva, una lampada per chi ha bisogno di lampade, un giaciglio per chi ha bisogno d’un giaciglio, uno schiavo per chi ha bisogno di schiavi, la pietra delle meraviglie, il vaso dell’abbondanza, una formula magica, un’erba che guarisce, l’albero dei desideri, la vacca dell’abbondanza!”

Agli occhi di un occidentale non è facile distinguere un bodhisattva da una figura rassicurante figura come quella della Madonna cristiana (la maggiore enciclopedia italiana definisce Avalokiteshvara “un dio misericordioso”).[^68] La differenza è chiara se si considera ancora il Sutra del Cuore. Lì Avalokiteshvara insegna che, essendo tutto vuoto, non c’è sofferenza e non c’è liberazione dalla sofferenza. E come si può credere che nella vertigine del vuoto vi sia realmente spazio per esseri che guidano verso la liberazione? Nella devozione popolare, certo, può essere difficile distinguere il culto di un bodhisattva dal culto di qualsiasi altra divinità. Così come nella vita quotidiana l’altissimo ideale etico del bodhisattva – che resta uno straordinario elemento di civiltà – cede a pratiche più prosaiche, come il lucroso mercato di amuleti e offerte ai templi.

[^66]: *Ayacana Sutta*, Samyutta Nikaya, 6.1. 
[^67]: Shantideva, *Bodhicaryavatara*, III, 12-19, in *La rivelazione del Buddha*, vol. II: Il Grande Veicolo, a cura di Raniero Gnoli, Mondadori, Milano 2004, pp. 768-769. 
[^68]: Enciclopedia Treccani, sub voce. 
