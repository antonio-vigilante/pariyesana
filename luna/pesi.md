
# Pesi

Antonio Vigilante, _La luna nell’acqua. Una mappa per perdersi nel Dharma del Buddha_, Tethis, Torino 2019.

[Indice](index.md) | [Precedente](dopo.md)|[Successivo](ananda.md)

Non sono sicuro che Gesù volesse creare qualcosa come una chiesa. Nel Vangelo di Matteo si leggono parole contro gli scribi e i farisei che sembrano descrivere alla perfezione quello che sarà poi il clero cristiano: il rigorismo ipocrita, la vanità, gli abiti sgargianti, l’essere in prima fila per farsi vedere. E quando si legge “Nessuno chiamerete sulla terra vostro padre, poiché uno solo è il vostro Padre, quello celeste” (Matteo, 23, 9), non si può fare a meno di pensare che papa significa, appunto, padre.

Senza le chiese, tuttavia, con ogni probabilità il suo messaggio non sarebbe giunto fino a noi. Credo che Gesù non si ponesse il problema, poiché era convinto che i tempi stessero per finire e la liberazione fosse vicina. I suoi discepoli sono mandati città per città, casa per casa ad annunciare che “Il Regno di Dio è vicino” (Luca, 10, 11). Ma non dovranno girare troppo: “Non terminerete le città d’Israele prima che venga il Figlio dell’uomo” (Matteo, 10, 23). Ma le città d’Israele sono terminate, ed è nata la chiesa.

Il Buddha è seguito sempre da un gran numero di discepoli. Li ho chiamati monaci, traducendo il pali _bhikkhu_, che propriamente indica un mendicante; e mendicare era in effetti quello che facevano quando non erano impegnati ad ascoltare gli insegnamenti del Buddha. Senza di loro l’insegnamento del Buddha sarebbe scomparso, così come è scomparso l’insegnamento di tanti grandi maestri, di cui è giunto appena il nome o qualche vaga traccia dell’insegnamento. A dire il vero non basta una comunità. Occorre che la comunità abbia qualche potere. Per dire meglio: che sappia trovare il consenso di chi ha potere. Che riesca, anche, ad intercettare gli interessi di qualche classe sociale potente o in ascesa. Nella prima metà del secolo scorso in India B. R. Ambedkar cercò di convincere i paria, gli intoccabili indiani, a convertirsi al buddhismo per sottrarsi al devastante sistema delle caste, che li condannava e in gran parte li condanna ancora a una tragica esclusione sociale, ma in origine il Buddha cercò ascoltatori attenti soprattutto nella classe degli artigiani e commercianti.

La comunità, il _Sangha_, è lo scrigno che custodisce il tesoro del Dharma, la memoria del Buddha, il filo secolare dell’insegnamento. Ma è anche un pericolo. È un cerchio identitario, e come ogni cerchio dà un senso di sicurezza a chi è dentro, ma al costo di escludere chi è fuori. Il mondo si divide in buddhisti e non buddhisti, persone che sono nel Sangha e persone che non ne fanno parte. La comunità semplicemente umana finisce sullo sfondo: è così che la Birmania buddhista nega i diritti umani della minoranza musulmana Rohingya.

“La qualifica di cristiano mi pesa”, scriveva il cristiano cattolico Ernesto Balducci.[^56] L’essere cristiano, o buddhista, o musulmano, finisce per prevalere sull’essere umano.

I Tre Gioielli buddhisti rischiano di diventare tre pietre di nessun valore: il Buddha un essere da venerare, il Dharma una dottrina da difendere, il Sangha un recinto in cui chiudersi, lasciando fuori l’umanità.

[^56]: E. Balducci, *L’uomo planetario*, Edizioni Cultura della Pace, San Domenico di Fiesole (FI) 1994, p. 160. 