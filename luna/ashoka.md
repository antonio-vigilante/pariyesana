
# Ashoka

Antonio Vigilante, _La luna nell’acqua. Una mappa per perdersi nel Dharma del Buddha_, Tethis, Torino 2019.

[Indice](index.md) | [Precedente](veicoli.md)|[Successivo](la-vertigine.md)

Le lotte di potere dopo la sua morte non sono l’unico problema che il Buddha non ha previsto. Fa quasi tenerezza la sua richiesta ai discepoli di manifestargli gli ultimi dubbi sulla dottrina, in modo da andarsene dopo aver chiarito tutto quello che era da chiarire, lasciando il Dharma limpido, perfetto, inattaccabile. Nessuno dei monaci disse nulla, ed era prevedibile; chi lo avesse fatto rischiava di passare per ottuso, o peggio per sedizioso. Ma dopo la sua morte si scoprì che no, non tutto era chiaro. Molte cose erano da capire meglio, molte domande erano nell’aria. O semplicemente il Dharma così com’era non andava bene a tutti. Vivere è interpretare, e le nostre interpretazioni portano il segno inconfondibile del nostro io, di quel che siamo, degli occhi con cui guardiamo il mondo. Non c’è verità, dottrina, fede che non susciti presto una pluralità di interpretazioni. Sono propenso a vedere in questo proliferare di interpretazioni una cosa bella, un segno di vitalità intellettuale e spirituale, ma non sono sicuro che il Buddha ne sarebbe stato contento, se ripenso alla durezza con cui riprendeva chi dava del suo pensiero interpretazioni che non condivideva. L’invito a verificare da sé entra in conflitto con la volontà di offrire al Sangha un Dharma stabile, da considerare una guida sicura più che una dottrina da modificare o un insieme di tesi da discutere.

Il Dharma del Buddha si proponeva come cammino di mezzo tra la vita comune e la rigida ascesi. Ma dove si pone esattamente questo _mezzo_? Alcuni sono più rigoristi, altri meno, e questo è un primo tema di discussione tra i monaci. Altre questioni sono più dottrinali. Davvero non esiste l’io? Come avviene la rinascita se non c’è un io? Come ci si salva? Tutte le parti del sentiero sono ugualmente importanti? E il Buddha, dov’è? È proprio finito nel nulla o c’è ancora in qualche modo?

I primi secoli dell’era buddhista videro il proliferare di un gran numero di scuole, delle quali non sappiamo molto, che oggi gli studiosi accomunano nella definizione di buddhismo dei nikaya. Una prima scissione avvenne durante un concilio nella città di Pataliputra (sulla data le diverse fonti discordano fortemente), durante il quale si discusse soprattutto la condizione di arahant (arhat in sanscrito), l’essere realizzato. I termini della questione oggi possono far sorridere. L’arahant può ancora eccitarsi sessualmente ed eiaculare involontariamente, ad esempio nel sonno? L’arahant, che possiede la conoscenza, può tuttavia restare ignorante riguardo a questioni specifiche, non legate alla dottrina, e nutrire dubbi? Chi sollevava questi dubbi probabilmente intendeva umanizzare la figura dell’arahant, una esigenza evidentemente avvertita da molti: la posizione di chi ammetteva queste imperfezioni dell’arahant, il mahasanghika, prevalse su quella contraria e conservatrice degli sthavira. Questa prima divisione aprì la strada al proliferare di scuole e punti di vista (la tradizione ne individua ben diciotto). L’unica sopravvissuta è la scuola theravada, che è la forma di buddhismo presente ancora oggi in Thailandia, Birmania, Cambogia, Laos e Sri Lanka. In passato era frequente che lo si definisse hinayana, piccolo veicolo, per distinguerlo dal mahayana, grande veicolo, ma si tratta di una terminologia denigratoria usata dai seguaci di quest’ultimo. Non si può negare che il mahayana, che comincia a svilupparsi intorno al primo secolo dell’era volgare, sia in effetti più ampio: da un lato accoglie testi ed insegnamenti che non erano nel buddhismo dei primi secoli, dall’altro apre la possibilità di liberazione anche ai laici, coloro che non seguono le rigide regole della vita monastica. Dal punto di vista dei seguaci theravada il loro veicolo – possiamo immaginarlo come la zattera di cui parla il Buddha – è soprattutto una imbarcazione leggera, essenziale, adatta allo scopo, mentre l’aggiunta di nuovi elementi rischia di spezzarla e mandarla a picco.