
# Samatha

Antonio Vigilante, _La luna nell’acqua. Una mappa per perdersi nel Dharma del Buddha_, Tethis, Torino 2019.

[Indice](index.md) | [Precedente](guardare-a-fondo.md)|[Successivo](quello-che-non-si-puo-dire.md)

Come sappiamo, dopo aver lasciato la reggia paterna il futuro Buddha – allora solo un giovane perplesso ma determinato – si mise alla ricerca di maestri. Secondo la tradizione ne trovò due, Alara Kalama e Uddaka Ramaputta. Imparò da loro come raggiungere stati di coscienza sempre più rarefatti, ma rimase insoddisfatto del loro insegnamento e li lasciò per procedere nella sua ricerca solitaria. Non sappiamo molto del pensiero di questi due maestri, ma molto probabilmente ebbero sul futuro Buddha una importanza maggiore di quella che trapela dai testi. Di certo erano in possesso delle tecniche di meditazione più raffinate e di un pensiero profondo. Nelle sue _Gesta del Buddha_ (_Buddhacarita_) il monaco e poeta Ashvaghosha racconta che Gotama imparò da Alara Kalama l’importanza di superare la visione fondata sull’io che – lo abbiamo visto – è al centro dell’insegnamento del Buddha, e la diffidenza verso le pratiche religiose della tradizione. Se ne allontanò, secondo Ashvaghosha, perché ammetteva l’esistenza di un Sé. Come è possibile liberarsi del tutto dall’io se si afferma l’esistenza di una sostanza spirituale? “La soppressione dell’egoismo così come viene immaginata secondo la dottrina che mi hai esposta non è in realtà la vera soppressione dell’egoismo, perché il Sé continua ad esistere”.[^52]

L’ultima parte del sentiero del Buddha, la _retta concentrazione_ (_samma samadhi_), mi sembra un omaggio ai suoi maestri. Di fatto si tratta di qualcosa di non troppo lontano dalle tecniche da lui imparate negli anni di formazione; tecniche che mirano a raggiungere stati di assorbimento meditativo (_jhana_) sempre più alti. Se nella meditazione _vipassana_ l’attenzione è rivolta verso sé stessi, nella _samatha_ essa è posta su oggetti esterni (_kasina_), quali ad esempio una fiamma, la terra o un colore. La concentrazione intensa conduce a quattro stati successivi, che vanno da una iniziale sensazione di gioia a una condizione di serenità che è al di là della stessa gioia.

Se la meditazione vipassana è il centro stesso della pratica buddhista – ed è ormai diffusa anche in occidente, sotto forma di mindfulness, una pratica creata dal medico statunitense Jon Kabat-Zinn per combattere lo stress e che ha avuto presto una prevedibile deriva simile a quella dello yoga: pratiche per essere in forma, sentirsi bene e, perfino, avere successo – la samatha ne rappresenta la periferia. Nella conclusione del _Grande discorso sui fondamenti della presenza mentale_ si legge una dichiarazione che con ogni probabilità è stata aggiunta per favorire la diffusione del testo. Chiunque praticherà la meditazione insegnata nel sutra per sette anni raggiungerà la conoscenza definitiva, quella che libera. Ma bastano anche sei anni, anzi cinque, anzi uno. Ma no, bastano sette mesi, anzi sei, anzi uno. Ma ecco, sì, è sufficiente anche una settimana. Una corsa al ribasso che ha lo scopo di evidenziare la straordinaria potenza della pratica, “l’unico sentiero per la purificazione degli esseri, per la vittoria sulla pena e sul lamento, per la distruzione del disagio e dell’angoscia, per raggiungere l’ottuplice metodo, per la realizzazione del nibbana”.[^53] A dar retta a questo testo, dovremmo considerare la vipassana l’essenza stessa del sentiero buddhista, il percorso da cui si diramano tutte le altre parti. La samatha è diventata una pratica preparatoria, accessoria, laterale, cui ci si dedica per ossequio alla tradizione, ma nella quale si scorge anche il pericolo di deviare dall’obiettivo, che non è quello di conquistare una qualche condizione, sia gioiosa o al di sopra della stessa gioia, ma di farla finita con ogni condizione.

[^52]: Ashvaghosha, *Buddhacarita*, XII, 76, in RB1, p. 1072.
[^53]: *Mahasatipatthanasuttanta*, Digha Nikaya, 22, in RB1, p. 371. 