
# Bibliografia ragionata

Antonio Vigilante, _La luna nell’acqua. Una mappa per perdersi nel Dharma del Buddha_, Tethis, Torino 2019.

[Indice](index.md) | [Precedente](gabbie.md) 

_I testi fondamentali_

Lo studio del buddhismo è, essenzialmente, studio dei sutra. Una raccolta di testi tratti dal Canone pali e di altri testi fondamentali del buddhismo theravada è _La rivelazione del Buddha. I testi antichi_, curata da Raniero Gnoli (Mondadori, Milano 2001). Il libro comprende anche il _Buddhacarita_ (_Le gesta del Buddha_) di Asvaghosha ed il _Dhammapada_, uno dei testi più belli del buddhismo, di cui esistono diverse edizioni singole, molte delle quali scadenti. Un’altra ampia raccolta di testi del Canone pali è l’ebook _Il_ C_anone buddhista_, UTET, Torino 2013, a cura di Pio Filippani-Ronconi (che era un ottimo indianista, benché soffrisse di una terribile aberrazione politica).

Per il buddhismo mahayana puoi cominciare dal secondo volume de _La rivelazione del Buddha. Il Grande Veicolo_, a cura di Raniero Gnoli, Mondadori, Milano 2004. Il volume raccoglie, tra l’altro, testi di Nagarjuna ed il _Bodhicaryavatara_ di Shantideva. Il _Sutra del cuore_ è tradotto e commentato da Thich Nhat Hanh in _Essere pace_ (Ubaldini, Roma 1989). Un commentario di ambito tibetano è _Il Sutra del Cuore della Saggezza_, a cura di Ghesce Ciampa Ghiatso (Chiara Luce, Pisa 1995). Un altro importante testo della Prajnaparamita, il _Sutra del diamante_, è tradotto e commentato da Thich Nhat Hanh in _Il diamante che recide l’illusione_, Ubaldini, Roma 1995. Del _Lankavatara sutra_ esiste in italiano solo la traduzione dell’edizione inglese curata da Red Pine (Ubaldini, Roma 2013). Sono diverse invece le edizioni del _Sutra del loto_; ti consiglio, anche se non è recentissima, la traduzione di Luciana Meazza con introduzione di Francesco Sferra (Rizzoli, Milano 2001).

_Studi generali_

Un’ottima introduzione generale al buddhismo dal punto di vista della sua evoluzione storica è il volume _Buddhismo_, a cura di Giovanni Filoramo (Laterza, Roma-Bari 2007). Una introduzione più dottrinale, approfondita ma di facile comprensione, è _Il cuore dell’insegnamento del Buddha_ di Thich Nhat Hanh (Neri Pozza, Vicenza 2000). Utili anche _Il buddhismo. I sentieri di una religione millenaria_ (Bruno Mondadori, Milano 2007) e _Dieci lezioni sul buddhismo_ (Marsilio, Venezia 2008) di Giangiorgio Pasqualotto, uno dei pochissimi filosofi interculturali italiani. Apprezzabilissimo per la chiarezza, anche se non recentissimo, è _L’insegnamento del Buddha_ di Walpola Rahula (Paramita, s.l., seconda edizione 1994).

Uno studio più complesso, che ti consiglio a un livello più avanzato benché non condivida tutte le sue conclusioni, è _Il pensiero del Buddha_ di Richard Gombrich (Adelphi, Milano 2012). Così come non facile, ma importante, è _Il silenzio del Buddha. Un a-teismo religioso_ di Raimon Panikkar (Mondadori, Milano 2006). Mi piace segnalarti anche _Fili di seta. Introduzione al pensiero filosofico e religioso dell’Asia_, una raccolta di studi a cura di Donatella Rossi (Ubaldini, Roma 2018). La maggior parte dei saggi riguardano il buddhismo nelle sue diverse forme (compreso quello coreano, poco studiato). Una utile introduzione al mahayana è _Il buddhismo mahayana attraverso i luoghi, i tempi e le culture_ di Mauricio Y. Marassi, Marietti, Genova-Milano 2006.

Molto utile, anche se con una impostazione prevalentemente tibetana, il _Dizionario del buddhismo_ di Philippe Cornu (Bruno Mondadori, Milano 2003).

_Theravada_

Il più importante maestro contemporaneo del buddhismo theravada è Buddhadasa, i cui libri possono valere anche di introduzione a queste tradizione. Oltre a _Io e mio_ (Ubaldini, Roma 1991) è disponibile in italiano _La consapevolezza del respiro. Un manuale per il principiante serio_ (Ubaldini, Roma 1991). Una tra le tradizioni più vive del theravada contemporaneo è quella thailandese dei Monaci della foresta, che fa capo ad Ajahn Chah, i cui discorsi in Italia sono tradotti e distribuiti gratuitamente dal monastero Santacittarama, in provincia di Rieti.

_Buddhismo tibetano_

La diffusione del buddhismo tibetano (vajrayana) ha ricevuto un grande impulso dalla figura carismatica del Dalai Lama Tenzin Gyatso, i cui libri sono ampiamente tradotti in Italia. Ti suggerisco in particolare _Il dono del Dharma_, Rizzoli, Milano 2007, che raccoglie quattro opere: _La saggezza del perdono_, _Il senso dell’esistenza_, _La pace dello spirito_ e _Risposte sul senso della vita._

_Zen_

Lo zen è una tradizione complessa e filosoficamente interessantissima, che nel corso del Novecento ha cominciato anche a dialogare con il pensiero occidentale. Una introduzione fondamentale sono i due volumi dei _Saggi sul buddhismo zen_ di Daisetsu Teitaro Suzuki(Edizioni Mediterranee, Roma 1975 e 1977, con ristampe più recenti). Il primo volume è a cura di Julius Evola, che soffriva della stessa aberrazione politica di Filippani-Ronconi, ma a differenza sua non era nemmeno un valente indianista. Una introduzione vivace è _La via dello zen_ di Alan Watts (Feltrinelli, Milano 2006, dodicesima edizione). Di Watts ti consiglio anche, benché non sia un testo buddhista in senso stretto, _Il libro sui tabù che ci vietano la conoscenza di ciò che veramente siamo_ (Ubaldini, Roma 1976). Recente è la bella introduzione allo zen di Byung-Chul Han, che è uno dei più importanti filosofi viventi, _Filosofia del buddhismo zen_, nottetempo, Milano 2018.

_Meditazione_

Nel _Mahasatipatthanasuttanta_ c’è tutto quello che occorre per conoscere la tecnica della meditazione vipassana (lo trovi nel primo volume de _La rivelazione del Buddha_). Un libro delizioso è _Il miracolo della presenza mentale_ di Thich Nhah Hanh (Ubaldini, Roma 1992). Thay è anche un grande poeta, e questo libro si può definire una introduzione alla _poesia_ della meditazione. Ti consiglio anche _Il silenzio è cosa viva. L’arte della meditazione_ di Chandra Livia Candiani (Einaudi, Torino 2018), una delle più interessanti poetesse italiane. Una introduzione più tecnica, molto buona anche se non recentissima, è _La meditazione buddhista_ di Amadeo Solé-Leris (Mondadori, Milano 1988). Molto utili anche due libri di Claudio Lamparelli: _Manuale di meditazione_ (Mondadori, Milano 1995; non specificamente buddhista, ma valido) e _Tecniche della meditazione orientale_ (Mondadori, Milano 1985).