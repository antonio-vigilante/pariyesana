# Nota

Tommaso da Celano (_Vita prima_, 463) ricorda che Francesco d’Assisi conservava con cura anche gli scritti dei pagani, “perché tutte le lettere possono comporre quel nome santissimo” (il nome di Dio), e quando scriveva un messaggio di saluto “non permetteva che si cancellasse alcuna lettera o sillaba, anche se superflua o errata”. Benché ateo, tendo anch’io a credere che nell’imperfezione possa manifestarsi qualcosa di essenziale; da un punto di vista buddhista essa è in ogni caso degna di ogni rispetto. Disponiti dunque ad inoltrarti in pagine che – come me che scrivo, tu che leggi e il mondo là fuori – sono imperfette.

Le parole in lingua pali e in sanscrito sono state scritte in forma semplificata, per facilitare la lettura. Ho preferito in genere i termini pali, con la sola eccezione di parole entrate ormai nell’uso comune in sanscrito, come nirvana (_nibbana_ in pali) o _karman_ (_kamma_ in pali).

Ringrazio gli amici che hanno seguito il farsi di questo libro: Anna Maria Conoci, Antonella Corrado, Phillip Ernest, Marco Gallarino, Fabrizio Gambassi, Andrea Pasqualini, Sergio Pasquandrea, Federica Scaglioso, Luisa Vardiero. E il cane Mirò Chomsky per il suo costante appello all’attenzione.
