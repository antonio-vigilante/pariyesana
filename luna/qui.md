# Qui 

Antonio Vigilante, _La luna nell’acqua. Una mappa per perdersi nel Dharma del Buddha_, Tethis, Torino 2019.

[Indice](index.md) | [Precedente](la-zattera.md) | [Successivo](il-silenzio.md)


Uno degli argomenti più frequenti dei credenti è quello della causa: tutto quello che esiste ha una causa, dunque anche il mondo deve averne una. È un argomento che Kant ha fatto a pezzi nella _Critica della ragion pura_, ma i credenti sono troppo impegnati a credere per leggersela. Una obiezione semplice è che, affinché si possa dire che una cosa ha una qualche causa, o perché si possa indagare quale ne è la causa, si debba prima sapere cos’è quella cosa. Se una cosa è indistinta, confusa, vaga, è sciocco interrogarsi sulla sua causa; prima occorre averne una visione chiara. Ci si aspetterebbe quindi dai credenti una grande passione per la chimica, la biologia, la fisica, l’astronomia, ossia quelle scienze che si sforzano di indagare la realtà. E invece nulla. Non ne vogliono sapere. Perché in fondo a loro non importa granché capire l’universo e la sua origine, il perché e il percome delle cose. A loro importa non sentirsi soli nell’universo, sapere che all’origine di tutto c’è un Padre premuroso, pronto a soccorrerli in ogni occasione. Il Dio creatore fa parte di una narrazione che comprende anche una promessa, la promessa per eccellenza: la vita dopo la morte. La morte sarà solo un passaggio, dopo ci sarà la liberazione. Certo, c’è anche la prospettiva dell’inferno per alcuni, ma in fondo nessuno crede davvero di meritarlo (e intanto prova una gioia colpevole al pensiero di vedervi marcire il suo nemico), e del resto non è poi così difficile conquistarsi il paradiso: basta pentirsi del male fatto, confessarlo, avere fede. E non farsi troppe domande.

Immaginiamoci in paradiso. I più grossolani vedranno un giardino all’italiana, magari con qualche costruzione in stile classico, mentre i più raffinati si figureranno un ambiente rarefatto, con strutture minimaliste e linee purissime. I più colti avvertono che il paradiso è soprattutto una condizione interiore, uno stato dell’anima. E allora chiediamoci: come immaginiamo _noi stessi_, in paradiso? Come saremo _dentro_? Saremo felici, assicurano. Ma perché? Non avremo, certo, le mille preoccupazioni della vita quotidiana, i problemi del lavoro e dei soldi, l’ansia derivante dall’invecchiamento e dalla paura della morte. Ma molte delle nostre sofferenze nascono da altro: il nostro rapporto con gli altri e con noi stessi. Come sarà in paradiso? Non avremo ancora le sofferenze che nascono dall’urto inevitabile con gli altri? E non saremo ancora delusi da noi stessi, annoiati da noi stessi, stanchi di noi stessi? Se così fosse, la prospettiva della vita eterna apparirebbe inquietante. Ma così non è, così non può essere. Se esiste il paradiso, non è altro che il luogo, la dimensione dell’essere in cui noi siamo altro da quel che siamo. In cui siamo capaci di felicità.

Ora, non c’è alcun bisogno del paradiso, se si tratta di questo. Se il paradiso è la dimensione dell’essere altro da quel che siamo, possiamo fare di questo stesso mondo il nostro paradiso. Possiamo essere qui ed ora altro da quel che siamo. È per questo che interrogarsi sull’origine dell’universo, su Dio, sull’anima non serve. 
